## II. Dipendenze
### Dipendenze dichiarate esplicitamente e isolate

Molti linguaggi di programmazione offrono dei sistemi di packaging per la distribuzione delle proprie librerie, come [CPAN](http://www.cpan.org/) per Perl o [Rubygems](http://rubygems.org/) per Ruby. Le librerie installate attraverso questi sistemi, inoltre, possono essere identificate come "system-wide" (installate a livello di sistema), oppure posizionate nella directory della singola applicazione (in questo caso si parla di "vendoring" o "bundling").

**Un'applicazione che aderisce alla twelve-factor non si basa mai sull'esistenza implicita di librerie system-wide**. Le dipendenze vengono tutte dichiarate, tramite un manifest dedicato. Inoltre, usa un tool di *isolamento delle dipendenze* durante l'esecuzione, in modo tale da assicurarsi che non ci siano delle "dipendenze implicite" che creino interferenze nel sistema in cui ci si trova. La specifica completa ed esplicita delle dipendenze si applica egualmente sia in produzione che in sviluppo.

Per esempio, [Bundler](https://bundler.io/) per Ruby offre il supporto di un file-manifesto `Gemfile` da usare per la dichiarazione delle dipendenze e `bundle exec` per il loro isolamento. In Python invece troviamo altri due tool per questi scopi -- [Pip](http://www.pip-installer.org/en/latest/) viene usato per la dichiarazione e [Virtualenv](http://www.virtualenv.org/en/latest/) per l'isolamento. Anche C ha [Autoconf](http://www.gnu.org/s/autoconf/) per la dichiarazione di dipendenze, mentre lo static linking si occupa dell'isolamento. Non importa quale sia il sistema usato, la dichiarazione e l'isolamento vanno sempre effettuate. In caso contrario, l'applicazione non aderisce più alla metodologia.

Un importante beneficio di una dichiarazione esplicita delle dipendenze è che semplifica di molto la configurazione iniziale per i nuovi sviluppatori del progetto. Un nuovo arrivato non dovrà fare altro che effettuare un check out della codebase sulla propria macchina di sviluppo, avendo come prerequisito solo la presenza dell'interprete e di un gestore di dipendenze; dovrà poi semplicemente installare solo ed esclusivamente le dipendenze, appunto, dichiarate come prerequisito. Inoltre è possibile includere un *build command* per automatizzare tale processo. Per Ruby/Bundler si usa `bundle install`, mentre per Clojure/[Leiningen](https://github.com/technomancy/leiningen#readme) c'è `lein deps`.

Ogni applicazione che aderisce alla metodologia twelve-factor, inoltre, non si basa mai sull'esistenza di un qualsiasi tool di sistema. Alcuni esempi sono *ImageMagick* o *curl*. Nonostante questi software esistano già su buona parte dei sistemi in circolazione, non è comunque detto che siano presenti su tutti quelli su cui girerà in futuro l'applicazione. Se l'app non può fare a meno di questo tool, è necessario prendere in considerazione l'idea di "vendorizzarlo" nell'applicazione stessa.
